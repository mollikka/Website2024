+++
title = "Elämäni taide I: Juha Vainio"
description = "Legendaarinen suomalainen laulaja-lauluntekijä"
date = "2024-02-08"
[taxonomies]
Language=["Suomi"]
tags=["art"]
series = ["art_of_my_life"]
+++

Laulaja-lauluntekijä Juha Vainion tuotanto on humoristista, viisasta ja ennen kaikkea rehellistä ja todenmukaista.
Itselleni Juha Vainio on tärkeä erityisesti biisistä **Sellaista elämä on**.

## Sellaista elämä on

Kappaleessa nelikymppinen laulaja kertoo teinille, että tämän kokema vastoinkäyminen on tavallista elämää. Kyse ei ole lohduttamisesta - lyyrinen minä sanoo suoraan, ettei voi auttaa - mutta totuudenmukainen viesti voi silti olla lohduttava.

Kappaleen alussa kohdataan pettymys, jota ei voi väistää:

{% quote() %}
Minä olla en voi sinun auttajas
Enkä edes sun ymmärtäjäsi
{% end %}

Teini on petetty tai hänen sydämensä on särkynyt, ja näin tulee tapahtumaan yhä uudestaan läpi elämän. Se kuuluu elämään.

{% quote() %}
Mutta paranet pian, minä tiedän sen
Koska toipuu näin myös nelikymppinen
{% end %}

Kerran olin itse juuri nipin napin yli teini-iän, ja valitin taas jostakin harmituksesta isoäidilleni. Hän jaksoi kuunnella, ja tarjosi neuvoksi vain tätä kappaletta. Harmitus ei lähtenyt, eikä ole lähtenyt vieläkään, mutta ainakin sain tämän biisin. Kuuntelen tätä usein, kun on paha olo enkä löydä ymmärrystä.

{% quote() %}
Sä et usko mua nyt mutta lupaan sen
Vielä unelmoi myös nelikymppinen
{% end %}

Laulun säkeistöt yhdistävät viisaasti pettymyksen ja toivon. Sen sijaan, että tarjottaisiin hyvää oloa tyhjillä lupauksilla kuten "kyllä se siitä" tai "joskus vielä onnistuu", laulaja vannoo ainoastaan, että pettymys kääntyy aina unelmoinniksi. Oikeastaan jo se, että ihminen pettyy, kertoo siitä, että on kykenevä kuvittelemaan paremman maailman. Toivoa ja pettymyksiä on niin kauan kuin on mielikuvitusta.

{% quote() %}
Sillä suoraan sanottuna suurinpiirtein
Sellaista elämä on
{% end %}

Kappaleessa tiivistyy ajatus siitä, että silloin kun on paha olo, kaavamainen lohdutus ja katteeton lupailu voi jopa pahentaa tilannetta. Ei ole mitään takeita, että mikään tulee koskaan onnistumaan. Ainoa varmuus on, että tästä viimeisimmästä vastoinkäymisestä pääsee yli, ja että unelmat paremmasta tulevaisuudesta eivät kuole koskaan. Onko se tarpeeksi? En tiedä, mutta sellaista elämä on.

## Muita tärkeitä biisejä

**Käyn ahon laitaa**: Ihana, hauska ja samaistuttava kuvaus totaalisesta arkeen kyllästymisestä. Jokainen lienee joskus haaveillut karkaavansa metsään. Tämä on paras aiheesta kirjoitettu biisi.

**Elämää ja erotiikkaa**: Teekkarina tämä koskettaa. Mikä on hyvää opiskelijaelämää?

**Vanhojapoikia viiksekkäitä**, **Albatrossi**: Junnun musiikissa käsitellään usein ikääntymistä ja haaveita hauskalla ja myötätuntoisella tavalla.
